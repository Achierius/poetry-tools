Kringla heimsins, sú er mannfólkið byggir, er mjög vogskorin. Ganga höf stór úr
útsjánum inn í jörðina. Er það kunnigt að haf gengur frá Njörvasundum og allt
út til Jórsalalands. Af hafinu gengur langur hafsbotn til landnorðurs er heitir
Svartahaf. Sá skilur heimsþriðjungana. Heitir fyrir austan Asía en fyrir vestan
kalla sumir Evrópu en sumir Eneu. En norðan að Svartahafi gengur Svíþjóð hin
mikla eða hin kalda. Svíþjóð hina miklu kalla sumir menn eigi minni en Serkland
hið mikla, sumir jafna henni við Bláland hið mikla. Hinn nyrðri hlutur
Svíþjóðar liggur óbyggður af frosti og kulda, svo sem hinn syðri hlutur
Blálands er auður af sólarbruna. Í Svíþjóð eru stórhéruð mörg. Þar eru og margs
konar þjóðir og margar tungur. Þar eru risar og þar eru dvergar, þar eru
blámenn og þar eru margs konar undarlegar þjóðir. Þar eru og dýr og drekar
furðulega stórir. Úr norðri frá fjöllum þeim er fyrir utan eru byggð alla
fellur á um Svíþjóð, sú er að réttu heitir Tanaís. Hún var forðum kölluð
Tanakvísl eða Vanakvísl. Hún kemur til sjávar inn í Svartahaf. Í Vanakvíslum
var þá kallað Vanaland eða Vanaheimur. Sú á skilur heimsþriðjungana. Heitir
fyrir austan Asía en fyrir vestan Evrópa.

Fyrir austan Tanakvísl í Asíu var kallað Ásaland eða Ásaheimur en höfuðborgin,
er í var landinu, kölluðu þeir Ásgarð. En í borginni var höfðingi sá er Óðinn
var kallaður. Þar var blótstaður mikill. Það var þar siður að tólf hofgoðar
voru æðstir. Skyldu þeir ráða fyrir blótum og dómum manna í milli. Það eru díar
kallaðir eða drottnar. Þeim skyldi þjónustu veita og lotning allt fólk.

Óðinn var hermaður mikill og mjög víðförull og eignaðist mörg ríki. Hann var
svo sigursæll að í hverri orustu fékk hann gagn og svo kom að hans menn trúðu
því að hann ætti heimilan sigur í hverri orustu. Það var háttur hans, ef hann
sendi menn sína til orustu eða aðrar sendifarar, að hann lagði áður hendur í
höfuð þeim og gaf þeim bjannak. Trúðu þeir að þá mundi vel farast. Svo var og
um hans menn, hvar sem þeir urðu í nauðum staddir á sjá eða landi, þá kölluðu
þeir á nafn hans og þótti jafnan fá af því fró. Þar þóttust þeir eiga allt
traust er hann var. Hann fór oft svo langt í brott að hann dvaldist í ferðinni
mörg misseri.

Óðinn átti tvo bræður. Hét annar Vé en annar Vílir. Þeir bræður hans stýrðu
ríkinu þá er hann var í brottu.

Það var eitt sinn, þá er Óðinn var farinn langt í brott og hafði lengi dvalist,
að Ásum þótti örvænt hans heim. Þá tóku bræður hans að skipta arfi hans en konu
hans Frigg gengu þeir báðir að eiga. En litlu síðar kom Óðinn heim. Tók hann þá
við konu sinni.

Óðinn fór með her á hendur Vönum en þeir urðu vel við og vörðu land sitt og
höfðu ýmsir sigur. Herjuðu hvorir land annarra og gerðu skaða. En er það
leiddist hvorumtveggjum lögðu þeir milli sín sættarstefnu og gerðu frið og
seldust gíslar. Fengu Vanir sína hina ágæstu menn, Njörð hinn auðga og son hans
Frey, en Æsir þar í mót þann er Hænir hét og kölluðu hann allvel til höfðingja
fallinn. Hann var mikill maður og hinn vænsti. Með honum sendu Æsir þann er
Mímir hét, hinn vitrasti maður, en Vanir fengu þar í mót þann er spakastur var
í þeirra flokki. Sá hét Kvasir.

En er Hænir kom í Vanaheim þá var hann þegar höfðingi ger. Mímir kenndi honum
ráð öll. En er Hænir var staddur á þingum eða stefnum, svo að Mímir var eigi
nær, og kæmu nokkur vandamál fyrir hann þá svaraði hann æ hinu sama: „Ráði
aðrir,“ kvað hann.

Þá grunaði Vani að Æsir mundu hafa falsað þá í mannaskiptinu. Þá tóku þeir Mími
og hálshjuggu og sendu höfuðið Ásum. Óðinn tók höfuðið og smurði urtum þeim er
eigi mátti fúna og kvað þar yfir galdra og magnaði svo að það mælti við hann og
sagði honum marga leynda hluti.

Njörð og Frey setti Óðinn blótgoða og voru þeir díar með Ásum. Dóttir Njarðar
var Freyja. Hún var blótgyðja. Hún kenndi fyrst með Ásum seið sem Vönum var
títt. Þá er Njörður var með Vönum þá hafði hann átta systur sína því að það
voru þar lög. Voru þeirra börn Freyr og Freyja. En það var bannað með Ásum að
byggja svo náið að frændsemi.

Fjallgarður mikill gengur af landnorðri til útsuðurs. Sá skilur Svíþjóð hina
miklu og önnur ríki. Fyrir sunnan fjallið er eigi langt til Tyrklands. Þar átti
Óðinn eignir stórar. Í þann tíma fóru Rúmverjahöfðingjar víða um heiminn og
brutu undir sig allar þjóðir en margir höfðingjar flýðu fyrir þeim ófriði af
sínum eignum. En fyrir því að Óðinn var forspár og fjölkunnigur þá vissi hann
að hans afkvæmi mundi um norðurhálfu heimsins byggja.

Þá setti hann bræður sína Vé og Víli yfir Ásgarð en hann fór og díar allir með
honum og mikið mannfólk. Fór hann fyrst vestur í Garðaríki og þá suður í
Saxland. Hann átti marga sonu. Hann eignaðist ríki víða um Saxland og setti þar
sonu sína til landsgæslu. Þá fór hann norður til sjávar og tók sér bústað í ey
einni. Þar heitir nú Óðinsey í Fjóni.

Þá sendi hann Gefjun norður yfir sundið í landaleitan. Þá kom hún til Gylfa og
gaf hann henni eitt plógsland. Þá fór hún í Jötunheima og gat þar fjóra sonu
við jötni nokkurum. Hún brá þeim í yxnalíki og færði þá fyrir plóginn og dró
landið út á hafið og vestur gegnt Óðinsey og er það kölluð Selund. Þar byggði
hún síðan. Hennar fékk Skjöldur sonur Óðins. Þau bjuggu að Hleiðru. Þar er vatn
eða sjár eftir. Það er kallað Lögurinn. Svo liggja firðir í Leginum sem nes í
Selundi.

Svo kvað Bragi hinn gamli:

Gefjun dró frá Gylfa
glöð djúpröðul öðla,
svo at af rennirauknum
rauk, Danmarkar auka.
Báru yxn og átta
ennitungl, þar er gengu
fyr vineyjar víðri
valrauf, fjögur haufuð.

En er Óðinn spurði að góðir landskostir voru austur að Gylfa fór hann þannug og
gerðu þeir Gylfi sætt sína því að Gylfi þóttist engi kraft til hafa til
mótstöðu við Ásana. Mart áttust þeir Óðinn við og Gylfi í brögðum og
sjónhverfingum og urðu Æsir jafnan ríkri.

Óðinn tók sér bústað við Löginn þar sem nú eru kallaðar fornu Sigtúnir og gerði
þar mikið hof og blót eftir siðvenju Ásanna. Hann eignaðist þar lönd svo vítt
sem hann lét heita Sigtúnir. Hann gaf bústaði hofgoðunum.

Njörður bjó í Nóatúnum en Freyr að Uppsölum, Heimdallur að Himinbjörgum, Þór á
Þrúðvangi, Baldur á Breiðabliki. Öllum fékk hann þeim góða bólstaði.

a-Óðinn kom á Norðurlönd og með honum díar er það sagt með sannindum að þeir
hófu og kenndu íþróttir þær er menn hafa lengi síðan með farið. Óðinn var
göfgastur af öllum og af honum námu þeir allar íþróttirnar því að hann kunni
fyrst allar og þó flestar.

En það er að segja fyrir hverja sök hann var svo mjög tignaður, þá báru þessir
hlutir til. Hann var svo fagur og göfuglegur álitum þá er hann sat með sínum
vinum að öllum hló hugur við. En þá er hann var í her þá sýndist hann
grimmlegur sínum óvinum. En það bar til þess að hann kunni þær íþróttir að hann
skipti litum og líkjum á hverja lund er hann vildi. Önnur var sú að hann talaði
svo snjallt og slétt að öllum er á heyrðu þótti það eina satt. Mælti hann allt
hendingum svo sem nú er það kveðið er skáldskapur heitir. Hann og hofgoðar hans
heita ljóðasmiðir því að sú íþrótt hófst af þeim í Norðurlöndum. Óðinn kunni
svo gera, að í orustu urðu óvinir hans blindir eða daufir eða óttafullir en
vopn þeirra bitu eigi heldur en vendir en hans menn fóru brynjulausir og voru
galnir sem hundar eða vargar, bitu í skjöldu sína, voru sterkir sem birnir eða
griðungar. Þeir drápu mannfólkið en hvorki eldur né járn orti á þá. Það er
kallaður berserksgangur.

Óðinn skipti hömum. Lá þá búkurinn sem sofinn eða dauður en hann var þá fugl
eða dýr, fiskur eða ormur og fór á einni svipstund á fjarlæg lönd að sínum
erindum eða annarra manna. Það kunni hann enn að gera með orðum einum að
slökkva eld og kyrra sjá og snúa vindum hverja leið er hann vildi og hann átti
skip er Skíðblaðnir hét er hann fór á yfir höf stór en það mátti vefja saman
sem dúk.

Óðinn hafði með sér höfuð Mímis og sagði það honum mörg tíðindi úr öðrum heimum
en stundum vakti hann upp dauða menn úr jörðu eða settist undir hanga. Fyrir
því var hann kallaður draugadrottinn eða hangadrottinn. Hann átti hrafna tvo er
hann hafði tamið við mál. Flugu þeir víða um lönd og sögðu honum mörg tíðindi.
Af þessum hlutum varð hann stórlega fróður. Allar þessar íþróttir kenndi hann
með rúnum og ljóðum þeim er galdrar heita. Fyrir því eru Æsir kallaðir
galdrasmiðir.

Óðinn kunni þá íþrótt svo að mestur máttur fylgdi og framdi sjálfur, er seiður
heitir, en af því mátti hann vita örlög manna og óorðna hluti, svo og að gera
mönnum bana eða óhamingju eða vanheilindi, svo og að taka frá mönnum vit eða
afl og gefa öðrum. En þessi fjölkynngi, er framið er, fylgir svo mikil ergi að
eigi þótti karlmönnum skammlaust við að fara og var gyðjunum kennd sú íþrótt.
Óðinn vissi um allt jarðfé, hvar fólgið var, og hann kunni þau ljóð er upp
laukst fyrir honum jörðin og björg og steinar og haugarnir og batt hann með
orðum einum þá er fyrir bjuggu og gekk inn og tók þar slíkt er hann vildi.

Af þessum kröftum varð hann mjög frægur. Óvinir hans óttuðust hann en vinir
hans treystust honum og trúðu á kraft hans og á sjálfan hann. En hann kenndi
flestar íþróttir sínar blótgoðunum. Voru þeir næst honum um allan fróðleik og
fjölkynngi. Margir aðrir námu þó mikið af og hefir þaðan af dreifst fjölkynngin
víða og haldist lengi. En Óðin og þá höfðingja tólf blótuðu menn og kölluðu goð
sín og trúðu á lengi síðan.

Eftir Óðins nafni var kallaður Auðun og hétu menn svo sonu sína en af Þórs
nafni er kallaður Þórir eða Þórarinn eða dregið af öðrum heitum til, svo sem
Steinþór eða Hafþór eða enn breytt á fleiri vega.

Óðinn setti lög í landi sínu, þau er gengið höfðu fyrr með Ásum. Svo setti hann
að alla dauða menn skyldi brenna og bera á bál með þeim eign þeirra. Sagði hann
svo að með þvílíkum auðæfum skyldi hver koma til Valhallar sem hann hafði á
bál, þess skyldi hann og njóta er hann sjálfur hafði í jörð grafið. En öskuna
skyldi bera út á sjá eða grafa niður í jörð en eftir göfga menn skyldi haug
gera til minningar en eftir alla þá menn er nokkuð mannsmót var að skyldi reisa
bautasteina og hélst sjá siður lengi síðan. Þá skyldi blóta í móti vetri til
árs en að miðjum vetri blóta til gróðrar, hið þriðja að sumri. Það var
sigurblót.

Um alla Svíþjóð guldu menn Óðni skatt, pening fyrir nef hvert, en hann skyldi
verja land þeirra fyrir ófriði og blóta þeim til árs.

Njörður fékk konu þeirrar er Skaði hét. Hún vildi ekki við hann samfarar og
giftist síðan Óðni. Áttu þau marga sonu. Einn þeirra hét Sæmingur.

Um hann orti Eyvindur skáldaspillir þetta:

Þann skjaldblætr
skattfæri gat
ása niðr
við járnviðju,
þá er þau mær
í Manheimum
skatna vinr
og Skaði byggðu.
Sævar beins
og sonu marga
öndurdís
við Óðni gat.
Til Sæmings taldi Hákon jarl hinn ríki langfeðgakyn sitt.

Þessa Svíþjóð kölluðu þeir Mannheima en hina miklu Svíþjóð kölluðu þeir
Goðheima. Úr Goðheimum sögðu þeir mörg tíðindi.

Óðinn varð sóttdauður í Svíþjóð. Og er hann var að kominn dauða lét hann marka
sig geirsoddi og eignaði sér alla vopndauða menn. Sagði hann sig mundu fara í
Goðheim og fagna þar vinum sínum. Nú hugðu Svíar að hann væri kominn í hinn
forna Ásgarð og mundi þar lifa að eilífu. Hófst þá að nýju átrúnaður við Óðin
og áheit. Oft þótti Svíum hann vitrast sér áður stórar orustur yrðu. Gaf hann
þá sumum sigur en sumum bauð hann til sín. Þótti hvortveggi kostur góður. Óðinn
var brenndur dauður og var sú brenna ger allvegleg. Það var trúa þeirra að því
hærra sem reykinn lagði í loftið upp, að því háleitari væri sá í himninum er
brennuna átti og þess auðgari er meira fé brann með honum.

Njörður af Nóatúnum gerðist þá valdsmaður yfir Svíum og hélt upp blótum. Hann
kölluðu Svíar þá drottin sinn. Tók hann þá skattgjafar af þeim. Á hans dögum
var friður allgóður og alls konar ár, svo mikið að Svíar trúðu því að Njörður
réði fyrir ári og fyrir fésælu manna. Á hans dögum dóu flestir díar og voru
allir brenndir og blótaðir síðan. Njörður varð sóttdauður. Lét hann og marka
sig Óðni áður hann dó. Svíar brenndu hann og grétu allmjög yfir leiði hans.

Sveigðir tók ríki eftir föður sinn. Hann strengdi þess heit að leita Goðheims
og Óðins hins gamla. Hann fór með tólfta mann víða um heiminn. Hann kom út í
Tyrkland og í Svíþjóð hina miklu og hitti þar marga frændur sína og var í
þeirri för fimm vetur. Þá kom hann aftur til Svíþjóðar. Dvaldist hann þá enn
heima um hríð. Hann hafði fengið konu þá er Vana hét út í Vanaheimi. Var þeirra
sonur Vanlandi.

Sveigðir fór enn að leita Goðheims. Og í austanverðri Svíþjóð heitir bær mikill
að Steini. Þar er steinn svo mikill sem stórt hús. Um kveldið eftir sólarfall
þá er Sveigðir gekk frá drykkju til svefnbúrs sá hann til steinsins að dvergur
sat undir steininum. Sveigðir og hans menn voru mjög drukknir og runnu til
steinsins. Dvergurinn stóð í durum og kallaði á Sveigði, bað hann þar inn ganga
ef hann vildi Óðin hitta. Sveigðir hljóp í steininn en steinninn laukst þegar
aftur og kom Sveigðir aldrei út.

Svo segir Þjóðólfur hinn hvinverski:

En dagskjarr
Durnis niðja
salvörðuðr
Sveigði vélti,
þá er í stein
hinn stórgeði
Dulsa konr
eftir dvergi hljóp,
og salbjartr
þeirra Sökmímis
jötunbyggðr
við jöfri gein.

Vanlandi hét sonur Sveigðis er ríki tók eftir hann og réð fyrir Uppsalaauð.
Hann var hermaður mikill og hann fór víða um lönd. Hann þá veturvist á
Finnlandi með Snjá hinum gamla og fékk þar dóttur hans Drífu. En að vori fór
hann á brott en Drífa var eftir og hét hann að koma aftur á þriggja vetra
fresti, en hann kom eigi á tíu vetrum.

Þá sendi Drífa eftir Huld seiðkonu en sendi Vísbur, son þeirra Vanlanda, til
Svíþjóðar. Drífa keypti að Huld seiðkonu að hún skyldi síða Vanlanda til
Finnlands eða deyða hann að öðrum kosti.

En er seiður var framiður var Vanlandi að Uppsölum. Þá gerði hann fúsan að fara
til Finnlands en vinir hans og ráðamenn bönnuðu honum og sögðu að vera mundi
fjölkynngi Finna í fýsi hans. Þá gerðist honum svefnhöfugt og lagðist hann til
svefns. En er hann hafði lítt sofnað kallaði hann og sagði að mara trað hann.
Menn hans fóru til og vildu hjálpa honum en er þeir tóku uppi til höfuðsins þá
trað hún fótleggina svo að nær brotnuðu. Þá tóku þeir til fótanna. Þá kafði hún
höfuðið svo að þar dó hann. Svíar tóku lík hans og var hann brenndur við á þá
er Skúta heitir. Þar voru settir bautasteinar hans.

Svo segir Þjóðólfur:

En á vit
Vilja bróður
vitta véttr
Vanlanda kom.
Þá tröllkund
um troða skyldi
líðs grím-Hildr
ljóna bága,
og sá brann
á beði Skútu,
menglötuðr,
er mara kvaldi.

Vísbur tók arf eftir Vanlanda föður sinn. Hann gekk að eiga dóttur Auða hins
auðga og gaf henni að mundi þrjá stórbæi og gullmen. Þau áttu tvo sonu, Gísl og
Öndur. En Vísbur lét hana eina og fékk annarrar konu en hún fór til föður síns
með sonu sína.

Vísbur átti son er Dómaldi hét. Stjúpmóðir Dómalda lét síða að honum ógæfu. En
er synir Vísburs voru tólf vetra og þrettán fóru þeir á fund hans og heimtu
mund móður sinnar en hann vildi eigi gjalda. Þá mæltu þeir að gullmenið skyldi
verða að bana hinum besta manni í ætt hans og fóru í brott og heim. Þá var enn
fengið að seið og siðið til þess að þeir skyldu mega drepa föður sinn. Þá sagði
Huld völva þeim að hún mundi svo síða og það með að ættvíg skyldu ávallt vera í
ætt þeirra Ynglinga síðan. Þeir játtu því. Eftir það söfnuðu þeir liði og komu
að Vísbur um nótt á óvart og brenndu hann inni.

Svo segir Þjóðólfur:

Og Vísburs
vilja byrgi
sjávar niðr
svelgja knátti,
þá er meinþjóf
markar öttu
setrverjendr
á sinn föður,
og allvald
í arinkjóli
glóða garmr
glymjandi beit.

Dómaldi tók arf eftir föður sinn Vísbur og réð löndum. Á hans dögum gerðist í
Svíþjóð sultur og seyra. Þá efldu Svíar blót stór að Uppsölum. Hið fyrsta haust
blótuðu þeir yxnum og batnaði ekki árferð að heldur. En annað haust hófu þeir
mannblót en árferð var söm eða verri. En hið þriðja haust komu Svíar fjölmennt
til Uppsala þá er blót skyldu vera. Þá áttu höfðingjar ráðagerð sína og kom það
ásamt með þeim að hallærið mundi standa af Dómalda konungi þeirra og það með að
þeir skyldu honum blóta til árs sér og veita honum atgöngu og drepa hann og
rjóða stalla með blóði hans, og svo gerðu þeir.

Svo segir Þjóðólfur:

Hitt var fyrr
að fold ruðu
sverðberendr
sínum drottni,
og landher
á lífs vanan
dreyrug vopn
Dómalda bar,
þá er árgjörn
Jóta dólgi
Svía kind
um sóa skyldi.

Dómar hét sonur Dómalda er þar næst réð ríki. Hann réð lengi fyrir löndum og
var þá góð árferð og friður um hans daga. Frá honum er ekki sagt annað en hann
varð sóttdauður að Uppsölum og var færður á Fýrisvöllu og brenndur þar á
árbakkanum og eru þar bautasteinar hans.

Svo segir Þjóðólfur:

Og eg þess oft
um yngva hreyr
fróða menn
um fregið hafðag,
hvar Dómar
á dynjanda
bana Hálfs
um borinn væri.
Nú eg það veit
að verkbitinn
Fjölnis niðr
við Fýri brann.
